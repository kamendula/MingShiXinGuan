　　唐赛儿，山东蒲台人，或曰武定人也。

　　夫林三，亦蒲台民。元末之际，白莲教风靡宇内，徒众遍天下，及大明肇基，余波未息，赛儿亦奉其教。少好佛学，后诡称“佛母，”以惑愚氓。

　　林三既殁，赛儿自言，祭扫归程，于山蹊得一石匣，启之，内藏书一卷、宝剑一柄。后世论者，咸以为矫饰之辞，盖欲假神异以聚众耳。

　　寻削发为比丘尼，妄言能逆知成败，剪纸为兵甲，指麾而斗。往来益都、诸城、安丘、莒州、即墨、寿光诸州县，鼓煽愚民。未几，刘信、刘俊、丁谷刚、宾鸿、徐辉、王宣、白拜儿、郝允中、高羊儿、兰复升、张思名、董彦皋之奸徒，皆附之，各率部曲，聚众五百余，后集众数万余。

　　永乐时，北方州县经元季兵燹，城郭多颓圮，无险可守。赛儿等遂乘间袭据益都卸石栅寨，剽掠乡野，驱良民为羽翼。事闻山东三司，以其势微，匿不以闻。及青州指挥使高凤督兵往讨，贼乘夜突围，官军大溃，凤被执，三司乃具状奏闻【1】。

　　朝廷遣使者驰驿招抚，赛儿恃寨险，负固不降。上无如之何，乃命将征讨。

　　十八年，太宗敕总兵官安远侯柳升曰：“今命尔将兵讨山东盗，盖欲诛锄奸慝，以安良善。其严饬部伍，毋伐桑柘，毋毁庐舍，毋发丘垄，毋杀老弱，毋掠民财，庶不扰吾赤子。国以民为本，若不能抚字，反行暴虐，是伤邦本也【2】”越数日，复敕升曰：“贼屯聚山寨，众虽寡而势险，譬之蝎虿，不可轻忽。昔高凤恃勇轻敌，致陷贼手，尔其戒之。今困之之术，唯断其汲道，防其奔逸，昼夜谨备，勿稍懈弛【3】”

　　已而，柳升师至益都，围卸石棚寨。遣旗手卫指挥吴亮往谕降，贼不应。夜，赛儿谋袭官军，乃遣其党耿童儿诈降，绐升曰：“寨中食尽水竭，东门旧有汲道，众议乘夜溃围出奔。”升信之，亟遣兵扼守东门。薄暮，升忆上谕，恐贼劫营，命诸军稍退。逮二更，贼果率众来袭，官军迎战，斩获甚众。都指挥刘忠力战，中流矢卒。赛儿与刘信等潜遁，迟明，升始觉，分兵追蹑，仅擒刘俊等男女百三十四人【4】。

　　然，山东都指挥佥事卫青，破赛儿遣攻安丘之众万余【5】；鳌山卫指挥佥事王真，率麾下百五十人，败诸城之贼。由是，山东之乱悉平【6】。

　　独赛儿竟亡匿，莫知所踪。太宗以赛儿素奉白莲教，恐山东余党藉诵经鼓煽，又虑其遁迹缁黄中，复谋不轨，乃敕法司，尽械北京、山东比丘尼、女道士，送南京审验，终无所得【7】。

　　后世考诸白莲教之乱，多起于浙江、江西、湖广，或曰赛儿竟遁彼处云。

　　【1】《大明太宗文皇帝实录》：山东蒲台县妖妇唐赛儿作乱。赛儿，县民林三妻，少好佛，诵経，自称佛母，诡言能知前后成败事，又云能剪纸为人马相战斗。往来益都、诸城、安丘、莒州、即墨、寿光诸州县，扇诱愚民。于是奸人刘信、刘俊、丁谷刚、宾鸿、徐辉、王宣、白拜儿、郝允中、高羊儿、兰复升、张思名、董彦皋等各率众从之，拥众五百余人，据益都卸石栅塞，遂劫掠乡村，驱胁良善。青州指挥高凤领兵捕之，贼夜乘间冲击，官兵溃散，凤等皆陷。都司、布政司、按察司以闻，遣人驰驿招抚之。

　　【2】《大明太宗文皇帝实录》：𠡠总兵官安远侯柳升曰：今命尔领兵捕贼，正欲除害以安良善。须严约束士卒，毋令剪伐桑柘，撒毁庐舍，发掘坟冢，杀害寡弱，剽掠赀畜，以扰吾民。盖国以民为本，不能抚循而暴虐之，是伤其本。宜体朕至意。

　　【3】《大明太宗文皇帝实录》：𠡠总兵官安远侯柳升曰：贼屯山寨，其众虽少，然虿尾有毒，宜加意防慎，不可忽易。前高凤轻进，致败不戒，困之之道，但断其汲道，防其走逸，昼夜勿怠而已。

　　【4】《大明太宗文皇帝实录》：总兵官、安远侯柳升曰：兵至益都，围贼于卸石棚寨。遣旗手卫指挥吴亮招之，不应。及晚，贼耿童儿下寨乞降，云：寨中食尽，且无水，东门旧有汲道，儿赛等议趋此宵遁。升即往据之。薄暮，升虑贼劫营，令诸军稍退。二鼓，贼袭官军营，与战，多被杀。都指挥刘忠力战，中流矢死。赛儿及刘信等潜遁。黎明，升等始觉，分兵追捕，获贼党刘俊等男妇百三十四人。贼坠岩谷死者甚众，而赛儿等竟不获。

　　【5】《大明太宗文皇帝实录》：山东都指挥佥事卫青大败贼众于安丘。

　　【6】《大明太宗文皇帝实录》：是日，鳌山卫指挥佥事王真亦率兵百五十人击败贼众于诸城，尽戮之，各械首恶送京师，山东之贼悉平。

　　【7】《大明太宗文皇帝实录》：上惩妖妇唐赛儿诵経扇乱，遂命在外有司，凡军民妇女出家为尼及道姑者，悉送京师。