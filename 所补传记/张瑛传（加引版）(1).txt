　　张瑛，字子玉，洪武八年生，顺德邢台人。体貌魁岸，操履端重。

　　祖和兴，祖母王氏，父敬德，母冯氏，皆乐善好施，世居邢台。

　　初补弟子员于乡校，勉勤问学，日有进益，同辈咸推让之。洪武二十九年，以明经领丙子乡荐，授陜西宁州学训导，又迁武德卫，复调宿迁县【1】。

　　永乐七年，擢吏科给事中【2】。

　　时宣宗为皇太孙，始亲学问，择儒臣伴读，瑛与焉【3】。

　　二十二年，仁宗将即位，以旧劳迁左春坊左中允【4】。未几，仁宗践阼，改元洪熙，进左春坊左谕德【5】，寻改洗马，复迁行在礼部右侍郎【6】。

　　宣宗嗣位，改元宣德，念瑛旧勋，践阼甫三月，迁礼部左侍郎、华盖殿大学士，入翰林典诰敕【7】。

　　二年，进尚书，仍兼旧职，参修《太宗实录》《仁宗实录》，充总裁官【8】。

　　四年，秦王薨，谥怀，无嗣，循祖制，命行在礼部尚书兼华盖殿大学士张瑛、郎中陈敬为正副使，持节册封秦王庶长弟富平王朱志𡐤为秦王，妃陈氏为秦王妃。寻调南京礼部。南京，国家根本地，分理六曹，必重臣任之。瑛每有政绩当入奏，上辄特赐玺书止之【9】。

　　五年，《太宗实录》《仁宗实录》成，赐瑛白金六十两、彩币各五表裹、织金罗衣一袭。

　　六年，瑛言南京国子监书籍阙板，请修补之，上从其请，命南京工部董其事。明年，瑛复言：“天下儒学廪膳生员，府四十人，州三十人，县二十人，通计三万有奇，岁食廪米不下数十万石，朝廷养士之隆，自古鲜比。洪熙元年定乡试取士额，应天府岁取八十人。宣德七年，循定制外，可取名额尚多，窃谓各布政司亦当如是。夫贤才当因才而取，不必预定多寡，否则必有淹滞之患。今副榜举人授府州县教官，而员缺尚众。自今两京及各布政司乡试，取士勿限员额，务得实才。多取亦可以补教官之缺。”上谕行在礼部臣曰：“往者乡试取士多滥，故定其额。教官虽用举人，不称职者亦众，瑛言不可听【10】。”

　　九年，瑛丁父忧，诏夺情起复。服阕入朝，宣宗特以御制诗及楮钱两千锭赐之。瑛退而陈列，谓人曰：“古人谓研经有益，吾今信之矣【11】。”

　　正统元年，薨，年六十二。讣闻，朝廷遣官治葬祭。

　　瑛通经史，善讲解。侍宣宗时，凡帝王传心之要、修身齐家治国平天下之理，及汉唐以来君行事之可劝可鉴者，必反复敷陈，故益见亲信，赏赐不可胜计。

　　性宽厚，不形喜愠，待人以诚坦为本。推贤让能，与同僚和睦。平日和颜悦色，若无所可否，至大事决策，则志不可夺，人皆敬之。然两京历仕，无赫赫之绩，文章政事皆非所长。故后人或讥其尸位素餐，或谓善战者无赫赫之功，是非曲直，盖难尽知矣。

　　【1】《明名臣琬琰录》：公讳瑛，字子玉，世居顺德之邢台。祖和兴，父敬德，皆乐为善。祖妣王氏，妣冯氏，俱以公贵，封赠如秩。公自幼及长，丰伟凝俊，识者奇之。初补弟子员于乡校，勉勤问学，日有进益，同辈咸推让之。甫弱冠，即以明经领丙子乡荐，授陜西宁州学训导，调武德卫学训导武臣子弟，再调淮安之宿迁县学。所至严教条，责效生徒，多成材者。

　　【2】《太宗文皇帝实录》：學訓導張宗義衡山縣學教諭蘇玉宿遷縣學訓導張瑛為吏科給事中

　　【3】《英宗睿皇帝实录》：宣宗皇帝時為皇太孫始親學遴選儒臣俾司伴讀瑛與焉

　　【4】《太宗文皇帝实录》：皇太子陞吏科給事中張瑛禮科給事中戴倫為左春坊左中允

　　【5】《仁宗昭皇帝实录》：改左春坊左諭德張瑛右春坊右諭德戴綸俱為司經局洗馬

　　【6】《仁宗昭皇帝实录》：洗馬張瑛為行在礼部右侍郎

　　【7】《英宗睿皇帝实录》：宣宗皇帝繼統之初錄瑛舊勞陞行在禮部右侍郎

　　【8】《英宗睿皇帝实录》：宣德改元遷左侍郎兼華盖殿大學士入典內閣機務丁未陞尚書仍兼職預修太宗仁宗皇帝實錄為總裁官

　　【9】《明名臣琬琰录》：既而命莅南京礼部，盖以根本之地，分理六卿之事，必重臣也。凡有奏绩，当赴京师，皆赐玺书以止其行，其见委任若此

　　【10】《宣宗章皇帝实录》：南京禮部尚書張瑛言天下儒學廩膳生員府四十人州三十人縣二十人通計三萬有奇歲食廩米不下十数萬石朝廷養士之隆自古鮮比洪熙元年定取舉人額数應天府鄉試歲取八十人宣德七年取如定制外有可取者尚多計各處布政司亦必皆然臣愚以為賢才當因其可取而取之不必預定多寡不然必有淹滯之患今副榜舉人授府州縣教官而員缺者尚多自今兩京及各處布政司鄉試所取舉人勿限多寡務得實才多取亦可以補教官之缺上諭行在禮部臣曰比以鄉舉取士多濫故定其額教官雖用舉人不稱職者亦多所言未可聽

　　【11】《明名臣琬琰录》：当起复入见时，宣宗特出御制诗词并楮钱二千锭赐之。公退而陈之，语人曰：古人云稽古之力，子亦云然。

　　——乙巳蛇年农历十月初七关山补写。