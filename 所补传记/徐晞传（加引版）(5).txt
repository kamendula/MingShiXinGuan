　　徐晞，字孟晞，常州江阴人。世出高门，性谦谨，器量宏阔，质直仁厚。

　　高祖三思，宋宁宗朝大学士；曾祖天麟、祖子敬、父彦能，皆登进士第。父彦能，历知确山、龙岩、福山三县【1】。

　　四代并以科第显，独晞于永乐初以江阴吏入仕，后人多慕之。

　　为江阴功曹时，有民误被点戍，诣晞乞免。民贫无货，具酒为寿，令妻进觞，自避去。妻有殊色，晞见即悟，裂襟起，叱民还，为草牍上请，得免【2】。

　　永乐中，营造北京，晞预其事，授都事。工成，迁工部营缮司主事【3】。

　　宣德间，擢郎中，调兵部武库司。有同官，进士出身，为主事，以轻晞以吏起，屡乘晞在侧，呼其属吏曰“狗吏”以戏侮之，然晞不为动。及同官卒，晞不宿怨，为具棺椁，护其丧归葬。时论贤之，以为真君子【4】。

　　十年，擢试兵部右侍郎【5】。是时，陕西屡遭阿岱部寇扰。先是，宣德中，明纵蒙古诸部相吞并，瓦剌由是益强。明军政日衰，漠南羁縻松弛，阿岱与部下朵儿只伯等率部徙居明弃之威远守御千户所，即亦集乃城，以为巢穴，屡犯边。正统初，朝廷欲靖其患，命晞往陕西临洮、巩昌练兵【6】。

　　未几，寇复扰边，复命晞参赞甘肃军务。寻召还行在，实授兵部右侍郎，命守庄浪、凉州【7】。

　　一日，寇围镇番城，晞以文臣，与总兵官太保宁阳侯陈懋亲赴阵前。寇见之，解围遁去。已而寇犯山丹，破红寺儿关，入孛罗口劫掠。右副总兵都督李安先帅兵侦寇营，懋等继进，与寇战于平川。寇败入山，明军追至黑山，复破之。甘州左卫指挥刘杰策马突阵，刺杀寇首一人，获枢密院银印一。大军进至迤北沙山，设伏待之。寇至，伏发，众乱，自相蹂践。生擒寇孛罗云，阿岱、朵儿只伯遁走。追至苏武山，官军奋勇击之，获马骡、刍粮无算，凯旋【8】。

　　当是时，东自兀良哈、奴儿干都司之女真属夷，西至瓦剌、亦力把里，皆上书控阿岱部侵扰。晞虽奋勇，然寇势甚炽，终不能尽平。其后，行在兵部尚书王骥，会同公侯驸马伯、五府六部都察院等官，联章劾其失机，请治罪【9】。

　　已而，晞在陕西连章言弊，有请：陕西行都司属卫垦田，赋额过重，输纳不充；凉州诸卫冗军耗粮，冗官怠政；请建凉州、九溪、永定、镇海、太仓诸卫儒学，其戍卒多汉民习夷俗，宜设学立师，以教化之。朝廷皆从其请【10】。

　　寻，阿岱部为王骥等平定，晞以陕西久劳，迁南京户部左侍郎【11】。

　　六年，朝廷再征麓川，命晞督饷。先是，明弃交趾，四夷轻之，麓川遂叛。朝廷遣兵讨之，不克【12】。

　　未几，麓川贼谋间道焚饷，晞激励土官，出兵击却之，饷道以通【13】。传闻，贼常以象阵、牛阵袭饷道，官军苦之。晞乃召江阴巧匠铸铜铁假人，内置烧炭，列于要路。寇驱象冲锋，象误认假人为真，伸鼻卷之，为高温所灼，痛极反奔，冲乱贼阵。官军乘势击之，大破贼。传言江阴铜匠由是免差役。既破象阵，复以铁蒺藜御牛阵。令士卒布铁蒺藜于地，寇驱牛进，牛蹄被刺，痛乱奔突，自相冲击。官军遂破牛阵，饷道悉通【14】。以功擢兵部尚书。

　　明年，战事平。麓川贼首思机发，遣弟招赛等入朝贡谢罪。晞上奏曰：“思机发虽遣弟入贡，然复令党羽涓孟车等攻芒市，为官军所败，自金沙江遁去。其谲诈反复，心不可测，请命锦衣卫收系招赛等，俟叛乱尽平而处置。”英宗然之，诏曰：“招赛既来朝，姑遣还云南安置，俟擒其父兄，再奏区处。”【15】

　　八年，瓦剌势益张。晞上书曰：“瓦剌自凶酋脱欢吞并诸部，势日强盛。脱欢虽殂，孽子也先，凶虐谲诈，尤过其父。近年朝廷屡赐赉抚绥，然其狼子野心，奸计难测，恐恃强稔胜，猝起为乱，必劳圣虑。当今急务，莫先备边。惟尽心整饬，豫图万全，乃可无患。臣谨条三事：一曰增补将佐。沿边诸镇，朝廷皆命总兵官镇守，设参将佐之。宣府、辽东、宁夏各有参将二员，甘肃、大同各缺其一。请命在京总兵大臣与臣等推选其人，以任其责。二曰豫增兵力。甘肃、宁夏地域辽阔，肃州、镇番尤孤绝。若有急报，远处调军，缓不济事。请将二处屯军及舍人、余丁之精壮者，编为队伍，相兼操备。盖土兵胜客兵数倍，边防必得其用。三曰体恤边军。西北边塞风高天寒，军士或守烟墩、或戍关隘、或为‘夜不收’出境侦探、或随边将巡逻，经年不返营，妻子离散，衣食匮乏。虽有岁赐月粮，多以置军装、补马匹，饥寒困苦，不可胜言。请以内府所贮胖襖、袴鞋，量加赐赉。”英宗命英国公张辅等博议以闻【16】。

　　十年，晞以老疾乞致仕。英宗念其云南督饷之功，擢其子固安縣丞讷为都督府都事【17】。

　　翌年，薨。英宗辍朝一日，遣官谕祭，敕工部营葬。传闻，复赐“恩荣奕世”“大司马”二坊额，命于其乡特建牌楼以旌之【18】。

　　子讷，官后军都督府经历司都事。

　　孙世英，早年入中书科写诰，满三载，授中书舍人。英宗复辟，擢南京通政司左通政。

　　曾孙辈，名氏无考。曾次孙棨，以恩荫为詹事府丞。

　　【1】《绮山徐氏族谱》

　　【2】《常州府志》：其为功曹有以勾戌丁误及者其人祈免贫无可饷酒为寿令妻进觞而身自引避妻有殊色晞一见即绝裾走随具文脱免之

　　【3】《明英宗睿皇帝实录》：永樂初由吏入仕時建營北京宮殿命勛貴重臣總之授晞都事功成陞營繕主事

　　【4】《常州府志》：及官郎署有同舍郎牟詈一吏而意实在晞晞若不知也者后同舍郎殁晞为殓归焉其笃行雅量如此

　　【5】《明英宗睿皇帝实录》：行在兵部武庫司郎中徐晞為本部試右侍郎

　　【6】《明英宗睿皇帝实录》：上即位陞試兵部侍郎往陝西臨洮鞏昌選練軍士

　　【7】《明英宗睿皇帝实录》：既而虜寇讐殺擾邊命晞參贊甘肅軍務正統丙辰召還實授侍郎復命往守莊浪涼州

　　【8】《明英宗睿皇帝实录》：命府軍右衛指揮僉事金玉署都指揮僉事鎮守西甯陞潞州衛正千戶陳欽為錦衣衛指揮僉事署陝西行都司都指揮固知事先是西寧鎮守及陝西行都司缺官上命行在兵部會舉至是以玉等聞故有是命陞賞陝西莊浪等八衛官軍以征勦胡寇功也先是總兵官太保寧陽侯陳懋等奏比因胡寇圍困鎮番城臣懋同侍郎徐晞等率眾往援賊即解去復來山丹毀紅寺兒關入至是孛羅口等處刼掠右副總兵都督李安先率官軍偵知賊營臣懋等擁兵繼進與賊戰於平川賊敗循入山敗追及黑山又戰敗之甘州左衛指揮劉傑躍馬入陣剌賊首一人獲其樞密院印一顆抵迤北沙山設伏賊至伏發其眾擾亂自相蹂踐生擒賊孛羅云阿台朵兒只伯循去追至蘇武山官軍賈勇奮擊獲其馬騾輜重等物領軍而還捷聞上命行在禮部兵部議功賞議上陞都督僉事趙安為都督同知指揮僉事指揮汪壽后能劉永俱為都指揮同知指揮使陳斌為都指揮僉事指揮同知王溶等七人俱為指揮使指揮僉事倪安等六人俱為指揮同知正千戶袁通等十四人俱為指揮僉事副千戶把都等十八人俱為正千戶百戶楊名等三十六人所鎮撫藏卜等七人俱為副千戶仍賞銀兩綵幣有差其餘官軍亦皆陞賞有差

　　【9】《明英宗睿皇帝实录》：行在兵部尚書王驥同公侯駙馬伯五府六部都察院等官劾奏甘肅鎮守總兵官太保寧陽侯陳懋失機誤事以致達賊入鎮番等處殺傷官軍搶掠孳畜副總兵劉廣恥活懋下凡事推避軍政多被沮敗虜犯涼州懋屬廣援之廣引避不進擊副總兵李安與虜戰廣又不助之比虜自遁去乃冐取所遺老弱為指揮指揮:廣本抱本中本指上有都字。馬亮昌英及子傑等功受陞賞李安亦不能恊心同事雖有殺賊微功不足贖罪右侍郎徐晞職專參贊既不能匡濟又不具實以聞太監王貴少監林壽俱偏執己見沮壞事機請治其罪上以貴在邊曾效勞曲宥之安有殺賊功亦記其罪懋壽取回晞姑釋不問亮英削去陞職令當先殺賊立功廣父子縱賊懷姦其械赴京治之

　　【10】《明英宗睿皇帝实录》：行在兵部右侍郎徐晞奏陝西行都司屬衛開種地畝賦稅額重徵納不完會同行在左待郎王佐等議宜將軍餘地畝如民田五升起科月糧仍舊関給其屯田正軍該納餘糧六石餘丁地畝亦科如民田及大同宣府邊衛亦宜如例事下行在戶部覆奏從之、行在兵部右侍郎徐晞奏涼州各衛所冗軍虛費糧儲冗官怠惰軍政乞勑總兵鎮守等官公同選汰從之、命建涼州九溪永定四海太倉等衛儒學從兵部右侍郎徐晞言也

　　【11】《明英宗睿皇帝实录》：尋轉南京戶部左侍郎

　　【12】《明史记事本末》：四年春正月，命镇守云南黔国公沐晟、左都督方政、右都督沐昂率师讨思任发，太监吴诚、曹吉祥监军。兵至金齿，思任发遣其将𬗟简断江立栅而守，师不得渡。初，思任未叛时，刁宾玉尝遣诣晟，晟儿畜之。至是，晟遣指挥车琳等谕之降，思任佯许诺，晟信之，无渡江意。刑部主事杨宁曰：不可。兵未加，称降，此诈也，惧有后悔。晟不从，檄宁督饷金齿。贼将𬗟简数挑战，政怒，造舟六十艘，欲渡江，晟不可。政不胜愤，夜独率其麾下渡，击𬗟简，走之，破贼栅。贼奔景罕寨，指挥唐清击败之，指挥高远等又追败之高黎贡山下共，斩三千余级。乘胜深入，逼思任上江。上江，贼重地也。远攻疲甚，求援于晟。晟怒其违，即制渡江不遣。久之，以少兵往，至夹象石不进。政渡江追至空泥，知晟不力援，己贼伏兵四起，出象阵冲击。乃遣其子瑛还曰：若急归，吾死分也。遂策马突阵死，军歼焉。晟闻败，适春暮，虑瘴发，遂焚江上积聚，仓卒奔还永昌。至楚雄，上遣使者责状，仍以四万五千人助之。晟惧罪，暴卒。思任发犯景东、孟定，杀大侯知州刁奉汉等，破孟赖诸寨，降孟达等长官司。

　　【13】《明英宗睿皇帝实录》：歲辛酉征麓川命晞督餽餉賊謀間道焚掠餽糧晞訓勵土官出兵擊破之餽道以通

　　【14】《重修大司马恩荣奕世两坊序》

　　【15】《明英宗睿皇帝实录》：兵部尚書徐晞等言麓川賊思機發今雖遣其弟招賽等朝貢謝罪然又令其黨涓孟車等來攻芒市為官軍所敗從金沙江遁去乍降乍叛譎詐難測宜令錦衣衛收繫招賽等以俟其平上曰招賽既來朝姑遣還雲南安置俟獲其父兄至日奏聞區處

　　【16】《明英宗睿皇帝实录》：辛酉兵部尚書徐晞等言瓦剌自其兇酋脫歡吞併同類其勢益張脫歡雖已殞滅其孽子也先兇虐譎詐尤勝其父近年屢蒙朝廷賜賚撫綏然狼子野心奸計難測恐其恃強狃勝忽肆跳梁必煩聖慮當今急務莫先于此惟當極意整飭邊備豫圖萬全臣等謹條陳三事一添任將佐緣邊一帶朝廷俱命總兵官鎮守而參將佐之宣府遼東寧夏俱有參將二員二員:抱本二誤一。甘肅大同尚缺其一乞勑在京總兵大臣與臣等推選其人以備委任一預增兵力甘肅寧夏二處地方闊遠而肅州鎮番尤為孤絕脫有急報遠處調軍緩不及事宜將二處屯軍及舍人餘丁精壯者編成隊伍相兼操備盖土兵勝于客兵數倍邊防必得其用一瞻卹邊軍西北邊塞風高氣寒其軍士或瞭煙墩或守関隘或充夜不收出境採探或随邊將往來哨備經年累月不得回營妻子失所衣食不足雖有歲賜月糧或用以置備軍裝或用以陪補馬匹饑寒艱苦不可勝言乞將內府所貯胖襖袴鞋量加給賜上命英國公張輔等博議以聞

　　【17】《明英宗睿皇帝实录》：麓川平進兵部尚書乙丑以疾乞致仕陞其子納為後軍都事

　　【18】《嘉靖江阴县志》：恩荣累世、大司马二坊，并为徐晞立

　　——乙巳蛇年农历十月初六关山补写。