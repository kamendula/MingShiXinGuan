石星，字拱辰，東明人，嘉靖四十四年進士，官行人，擢吏科給事中。
隆慶元年，上疏言「陛下為鰲山之樂，縱長夜之飲，極聲色之娛；朝講久廢，章奏抑遏；一二內臣，威福自恣，肆無忌憚，天下將不可救」。帝大怒，以為䛆上，詔杖六十，黜為民中官。滕祥者，以造作奇巧得幸，會監杖，星大詬之。祥怒，予重杖。星絕而復蘇，其友工部郎中穆文熙持之哭，即解官，護與俱歸。星妻鄭，誤聞星已死，遽觸柱死，聞者哀之。
萬歷元年，起故官，進尚寶少卿、大理丞、南京太仆卿。罷歸，再起太仆卿，遷僉都禦史、右副都禦史，歷兵部左侍郎，進工部尚書，加太子少保。十八年，改戶部，以國用滋侈而帑藏虛乏，請廷臣集議，緣禦史馮應鳳等奏建白十四條，下閱邊使者軍需多所裁減。邊吏承風，務為刻削。明年，改兵部。二十年，寧夏哱拜反，星條上方略，下總督魏學曾等，賊破，敘功加太子太保，世襲錦衣衛正千戶。再敘前後平賊功，加少保，世襲錦衣衛指揮僉事。其年倭大入朝鮮，朝鮮乞援。星欲自將救之，帝不聽，拜山東巡撫宋應昌為兵部右侍郎，經略朝鮮，假便宜行事，召諸將劉綎、陳璘、鄧子龍等皆赴援。
星直節震天下，沈毅篤實，居官有重望，然本文士，不長於兵，力主沈惟敬封貢議，竟以此敗。先是，倭酋關白平秀吉篡其主山城君，自號太閣，王雄桀，善用兵。而朝鮮釜山舊有倭戶流寓，聞朝鮮弛備，是年四月，秀吉遣其將行長、清正等猝入其國。國王李昖倉卒棄王京，奔平壤，復走義州。朝鮮八道幾盡沒，王子、陪臣皆被俘，行長據平壤，清正據鹹鏡。詔副總兵祖承訓將遼兵三千救之，大敗於平壤，中朝震動，瀕海州縣皆增戍。時寧夏未平，力不能討。
遊客沈惟敬者，嘉興人，頗習倭事，詭譎無賴，以秘策幹星。星遣之入倭，還言行長願還侵地、請封貢，以去平壤為信，星大惑之。寧夏既平，帝命李如松為提督，往援朝鮮。明年春，行長復請於惟敬，帝從群議不許。而行長以惟敬故，不虞我師，應昌遂與如松襲取平壤，進收開城，黃梅（黃海）、平畿（平安）、京畿、江源四道悉下，清正亦自鹹鏡道退守王京。
應昌字（號）桐岡，仁和人，撫山東，條上海防事宜，預策倭為患，進選將、練兵、積粟三策。已而語驗，廷議服其先見，故推用之。既奏平壤功，如松欲遂襲王京，大敗於碧蹄館。應昌由是奪氣，與星定封貢議，令惟敬陰許行長。大學士趙誌臯主於內，要以獻王京、返王子陪臣即如約，而惟敬私許之和親。四月，倭果棄王京，退屯釜山，自漢江以南朝鮮故土悉定，給事中侯慶遠疏請旋師，應昌請留兵協守，即議撤宜俟倭盡歸。星不聽，量留南兵防戍，盡罷諸軍。六月，倭送還王子、陪臣，遣其將小西飛隨惟敬至，而倭兵猝犯晉州，為官軍所敗。給事禦史張輔之、周維翰疏劾應昌，應昌言「臣許封不許貢，臣許貢特借以誤倭，前破平壤、收王京皆用此策，非實許」。星亦為應昌辯，以為未許貢，俟行長歸國，秀吉進表，然後議之。於是惟敬以十月癸卯再使倭，索秀吉進表。當是時，倭屯釜山，方運糧築室，為持久計，而如松妄言倭眾已歸，星欲並撤南兵。給事中吳文梓疏爭，且請罷應昌。應昌度事難辦，方引疾乞休，乃召為兵部左侍郎，而命顧養謙代。
養謙字益卿，南通州人也，巡撫遼東著勛績，遷南京戶部侍郎，即以憂去。排款議者謂養謙必能辦倭，故帝起為兵部侍郎，總督薊遼軍務，尋令經略朝鮮。比至則首請封，且主撤南兵如星指，帝下詔褒美。給事中王德完疏劾星曰：「尚書星集臺省諸臣會議，謂一封之外似無他事；及問星能絕貢市與釜山倭肯盡歸否，星又不敢必；臣又覽惟敬答倭書及傳示倭表，皆明白言貢，而諸臣僅不知；又覽行長答惟敬書有和親之說，然則惟敬許和蓋不止貢市，何謂一封可了？夫以關白篡殺而錫之王，許號召三十六島未服之豪傑，是虎而翼也。星與養謙先許封號以姑塞廷臣之口，而徐為請貢市，是謂欺君；俾秀吉、行長偃然受封，以伺我不備，是謂誤國；當世廟時，倭毒東南甚慘，今大釁復啟，覆轍相尋，是惟敬誤星、星與經略總督誤陛下！諸將吳惟忠、駱尚誌南兵先撤，而劉綎兵繼之，沿海邊防一無足恃，方爭誇倭之畏威悔罪，張以為功，三尺童子知其不然，臣所為扼腕撫心者也。」給事中逯中立、徐觀瀾、趙完壁，禦史顧龍楨、陳惟芝皆疏論如德完，時二十二年春也。未幾，養謙果請許貢並開市寧波，朝議益大嘩，尚書陳有年、羅萬化，侍郎趙參魯，給事禦史林材、甘士價等爭言不便。星亦不敢決，請絕封貢，養謙因薦孫鑛自代，乞身去。
未幾，朝鮮王昖上書告急，請封倭以保國，帝由此發怒，罪前議者，切責星不能主張大事。星初議行長歸後方行冊封，至是遂請先封，曰：「倭久屯釜山，請封未得，我既失信，彼又懷疑。封而勒令盡歸，宜無不聽。」遂詔小西飛入朝，要以三事：一勒釜山倭戶盡歸；一仍許封不許貢；一誓不犯朝鮮。小西飛悉應如響。十二月癸酉，星請於帝，遣臨淮侯勛衛李宗城、都督僉事楊方亨同惟敬使倭，冊平秀吉為日本國王，賜皮弁、誥敕，給金印。明年正月，又請授行長以下七人官，皆都督僉事。大學士誌臯請速其行。
鑛字文融，尚書陞幼子，以兵侍郎出代養謙，加右都禦史。初封貢議起，欲取道寧波，浙人素苦倭，鑛及沈一貫排之力。比鑛經略，則封議已定，宗城輩且往，鑛先令麾下葉靖國持檄諭行長，還報行長無撤兵意。鑛乃上疏言：「倭情多詐，且聞山城君尚在，有文祿三年歷可證，關白當如禮臣議改封順化王，責關白子或行長親持誓表詣遼陽，然後命宗城往使，而罷遣惟敬。仍增募水陸諸軍，嚴為之備。又聞關白與行長不相能，或以計招之，亦一策也。」星言鑛不宜遣人入倭阻壞封事，鑛乃作封貢議以諷，星亦不聽。
宗城等將命，經年至十一月始抵釜山，不敢渡海。二十四年正月，惟敬詭雲習禮，偕行長先往。給事中徐成楚極論惟敬不足信、星為所愚。巡撫李化龍、總兵董一元奏報倭情亦各異，星獨奏必無變計。俄聞秀吉起兵二十萬欲犯中國，且拘留冊使，宗城大懼，以四月巳亥夜半，棄敕印逃還，誌臯、星皆上疏引罪，封議再絕矣。而副使方亨受惟敬誡，奏倭情無變。詔擇科臣往使，廷臣交章諫止，帝切責阻撓，下巡按禦史曹學程詔獄，奪都水郎中嶽元聲職，即命方亨為正使、惟敬為添註遊擊副之，以卒封事。星再疏請赴朝鮮處置，帝慰留之。星上言秀吉望封甚切，惡清正阻其事，已置之罪；又言日本地震山崩海溢死者萬余人，而詔使及從者不損一人，倭眾益敬畏。秀吉咎清正阻封、孥戮清正，其說皆本惟敬，絕誕謾，星愈信之。方亨、惟敬抵倭國，關白禮甚倨，二人大屈辱，行長頗為之地，乃得禮宴，然前語皆不讐。方亨、惟敬甫離倭國，朝鮮奏倭復興兵，令清正將以今冬渡海。
二十五年正月丙申，方亨回至釜山，奏秀吉受封，謝表且至而倭已隨入，陪臣鄭期遠痛哭求援。方亨知事敗，始上封事始末，且雲「尚書星遺臣書雲陛下喜金珠、鵝絨，惟敬因買以進，詭雲秀吉所貢，星凡事欺罔」，因出星前手書十三封，大指欲茍完封事，無令督撫破壞而已。遂奪星職。星亦出方亨私書，言清正之來鑛實召之，方亨不承。給事中徐成楚、禦史陳遇文劾星為行長所賣，反誣鑛。帝以鑛遜避觀成敗，亦罷免，猶未罪星。未幾，倭破南原閑山，帝始大怒，治諂賊誤國之罪。九月，逮星下獄，論死，妻子皆戍瘴鄉，惟敬亦為總督邢玠所執，封議始絕。時誌臯委責於星，故獨受其禍。星本無算略，事初起，語光祿丞蔡悉：「茍不濟則繼之以死。」悉曰：「中樞系天下安危，奈何輕言死？在所用得人耳。」果以誤倚小人致敗。既被殺，猶上書政府，以息兵省餉為言，辭旨酸感，論者或諒其心焉。二十七年九月，星竟死獄中。應昌還朝，被劾免，後敘平壤功加右都禦史，及卒，復故官。養謙起兵部侍郎，卒，贈兵部尚書。鑛既罷，倭以國內亂遁歸，玠推功鑛，得賜幣，後官南京兵部尚書，加太子少保。
鑛萬歷二年會試第一，有文名，為吏部考功文選郎，澄清銓法名籍甚。其掌南樞也，京營兵二萬七千止存四之一，而是時采礦使橫出妖人，噪眾為亂，鑛請重典治之，邏卒四出。給事、禦史交劾鑛濫殺，鑛乃三疏求去，然鑛去，妖黨竟蔓延十余年，致煩王師。
玠字式如，益都人，隆慶五年進士，知密雲縣，擢禦史，巡按甘肅。萬歷五年，俺答欲赴青海，玠疏陳利害甚悉，其後撦力克嗣封，果有洮河之患，時謂玠有先見。出為河南僉事，歷山西右布政使，擢右僉都禦史，巡撫大同，進南京兵部右侍郎。播州宣慰使楊應龍叛，敗官軍於白石。二十二年十月，轉玠左侍郎兼右僉都禦史，總督川貴軍務討之。檄諭應龍，應龍面縛，諉罪於其黨黃元阿，羔執以獻。詔應龍輸四萬金為民，斬元等重慶市，加玠右都禦史。
二十五年正月，倭敗封。三月，命玠以兵部尚書兼右副都禦史，總督薊遼保定軍務，經略朝鮮，代鑛；又令楊鎬為右僉都禦史，經理軍務；主事楊汝南、丁應泰隨軍贊畫。玠以王京居八道中，西隘南原、東隘中州皆要害，檄楊元、吳惟忠屯守相犄角。總兵官麻貴議直取釜山，玠言王京距釜山千四百裏，勢難趨搗，請持久以老之，帝報可，師遂不出。而倭已奪梁山，據三浪江，乘勝入慶州、侵閑山，朝鮮製使元均望風潰。八月，清正夜薄南原，守將元跣足遁，一軍盡沒，惟忠亦棄中州走，官軍盡保王京。貴議棄王京守鴨綠，海防副使蕭應宮不可。玠乃檄貴守稷山，經理鎬身赴王京，諭諸將死守，人心始定。鎬用參軍李應試計，使使持沈惟敬手書，責行長背約，行長乃退屯井邑，清正退屯蔚山。貴以稷山捷聞，應宮曰：「倭以惟敬手書退稷山，未交一矢，何言功？」玠、鎬等銜之，上疏言惟敬欲走倭，應宮不早送京師，應宮遂被逮。
十二月，玠至王京，令鎬、貴督李如梅、李芳春為左右軍攻蔚山，小勝，進圍之島山。明年正月，師大敗，鎬、貴奔王京，與玠謀以蔚山大捷聞，帝厚賜玠等，發帑金犒師，又賜玠尚方劍。贊畫應泰劾鎬及如梅，並言大學士張位、沈一貫與鎬密書往來，結黨欺君，帝震怒，罷鎬，命玠暫兼經理，位已罷去，一貫及玠引罪乃已。既而諸將劉綎、陳璘與行長角相當，麻貴抵蔚山中伏而敗，董一元攻石曼子亡失多，大學士趙誌臯、給事中郝敬皆請撤兵，給事中姚文蔚、張輔之爭之。會平秀吉死，國內亂。十一月，清正渡海先遁，貴入島山西浦；綎攻行長，石曼子引舟救之，為陳璘所邀，被焚死；行長逸去，禽其將平正成、平秀政。玠及巡撫萬世德遂以蕩平聞。應泰劾玠等賂倭賣國，勘功給事中徐觀瀾亦言大學士一貫、尚書蕭大亨與玠、世德黨和欺蔽，又欲盡劾諸路失事狀，一貫請於帝，改命給事中楊應文往勘，而罷應泰、觀瀾。
明年四月，宣捷告廟，磔正成、秀政於市。應文勘報功次，首璘，次綎，次貴，次一元，皆遷賞有差，加玠太子太保；元棄師，惟敬通倭，先後棄市。二十八年，召玠為兵部尚書，論玠者益眾，乃乞終養歸。尋敘問邊勞，加少保，卒。
自倭患起，更督巡六人，推轂十四將、二十六偏裨，轉餉數百萬，首尾七年，乃收功於關白之死。兵部尚書田樂請下廷臣集議善後事宜，尚書李戴、陳渠、余繼登、蕭大亨、楊一魁議留兵暫守，而責朝鮮供餉；左都禦史溫純言留兵宜練；大理卿郭繼之言留兵宜處餉；給事中許子偉、姚文蔚、侯先春、楊應文，禦史周oo議撤；給事中李應策、楊天民議去留俱聽之督撫；而張問達又謂兵不可撤。帝以言人人殊，迄無定論，責朝鮮及督撫諸臣謀善計。最後諸臣奏至再咨部科，樂乃折衷其說，召水陸諸軍還。時諸軍待命海外，糜餉又幾二年矣。
天啟初，侍郎鄒元標訟星誌在為國，且推寧夏功，詔復官，還其子於戍所。